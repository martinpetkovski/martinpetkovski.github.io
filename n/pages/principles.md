Овој документ е кодекс и хиерархија на темелни принципи и вредности по кои се водам при носењето на одлуки и преземање на дејства во текот на животот — одлуки и дејства кои ја одредуваат целта и смислата на мојот живот. 

# Моралност

Единствената алатка за преживување која човекот ја има е неговиот разум. Разумот му помага на човекот да направи разлика меѓу тоа што за него е добро како спротивност и негација на тоа што е лошо. **Морален човек е оној кој носи одлуки и презема дејства кои се во согласност со неговот личен интерес**, бидејќи тоа е ултимативно добро, како за него така и за тие околу него. Неморален човек е оној кој носи одлуки во спротивност со личниот интерес со некоја возвишена алтруистичка цел, свесно правејќи штета и себеси и на тие околу него. Целта на моралноста е да го води поединецот кон тоа да не пати и да не умри, туку да ужива и да живее. Моралот е рационален избор, а разумот не прифаќа заповеди.

> Човекот се смета дека е рационално битие, меѓутоа рационалноста е избор. Неговата природа нуди и алтернатива: рационално битие или самоубиствено животно. Човекот мора да биде човек — преку избор. Тој го смета неговиот живот како вредност — преку избор. Тој мора да научи да го оддржува — преку избор. Тој мора да ги открие вредностите кои се потребни и да ги практикува — преку избор. Кодекс на вредности прифатени по личен избор е морален кодекс.

Ќе рече Џон Галт во Рамнодушниот Атлас.

# Права

Основните права кои секој човек треба да ги ужива се:
- **Право на живот** — Правото на живот е основно право и сите останати права деривираат од правото на живот. Никој не смее да одземе или загрози туѓ живот преку физичко насилство. Исклучок на ова правило е во случаи во кои животот на поединецот е под закана и тој дејстувува во самоодбрана. Убиство во самоодбрана е морален акт бидејќи одбраната на сопствениот живот е во најдобар интерес на тој што се брани. 
- **Право на слобода** — Да се дејстува слободно значи да се дејствува во согласност со сопствениот рационален суд, без мешање, принуда или под закана од физичко насилство. Секој треба да живее слободно, во согласност со сопствените вредности, се додека не ги нарушува правата на другите преку употреба на физичка сила против нив.
- **Право на сопственост** — Сопственоста е производ на трудот и напорот на поединецот. Правото на живот би било бесмислено без право на сопственост бидејќи без сопственост индивидуите не би можеле да се издржуваат себеси и да дејствуваат слободно во материјалниот свет. 
- **Право на потрага по среќност** — Среќноста не е само емотивна состојба туку е резултат на живеење во согласност со сопствените вредности и достигнување на сопствените цели преку рационален и смисловен напор. Потрагата по среќност е највисоката морална и вистинска цел. Оваа потрага е индивидуалистичка, бидејќи вредностите на поединецот можат да бидат и материјални (богатство, комфор) или спиритуални (љубов, постигнување, креативност). 
